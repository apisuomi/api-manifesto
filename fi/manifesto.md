# API-manifesti


## 1. Palvele digitaalisesti

Suunnittele tietotekniikkaan pohjautuva digitaalinen palvelukehitys **rajapinta edellä**. Kaikki ohjelmistot **siirtävät tietoa rajapintojen läpi**. Rajapintoihin pohjautuvassa "taloudessa" niiden avulla palvellaan erilaisia sidosryhmiä sähköisesti mahdollisimman hyvin. Rajapinnan tarjoaman tiedon arvo kasvaa kun mitä enemmän tietoa hyödynnetään. Hyvien rajapintojen avulla palvellaan digitaalisesti myös oman organisaation yksiköitä, joilla ei ole pääsyä taustajärjestelmään. **Rajapinnat ovat edellytys digitaalisten ekosysteemien luomiselle ja skaalaamiselle**. Ne tuovat digitaalisille palveluille lisäarvoa ja mahdollistavat toiminnan ketteryyden. Varmista, että rajapinnalla on riittävä palvelulupaus (SLA) ja laita se julkisesti nähtäville ja sidosryhmien kommentoitavaksi.

*Aiemmin oli tärkeää luoda organisaatiolle internetsivut. Hiljalleen päätelaitteiden (mm. erilaiset tietokoneet, kännykät, tabletit) määrä ja erilaiset ominaisuudet monipuolistuvat. Nykyään on tärkeää tarjota mahdollisimman hyvä rajapinta, jonka päälle sidosryhmät voivat rakentaa erilaisia käyttöliittymiä ja käyttökokemuksia ja jalostaa rajapinnan tarjoamaa tietoa mitä erilaisimmin tavoin.*


## 2. Suosi avoimuutta

**Avoimuus tuottaa tutkitusti parempaa laatua nopeammin**. Avoimuuden avulla palvellaan paremmin ja  ketterämmin. Sisällön avoin lisenssi mahdollistaa innovoinnin ja uudelleenkäytön myös liiketoiminnassa. Avoin rajapinta tekee sen takana olevan sisällön käytöstä helpompaa. Sisällytä tietojärjestelmähankintoihin avoin rajapinta aina kun mahdollista. Katso avoimen rajapinnan määritelmä osoitteesta: http://avoinrajapinta.fi.


## 3. Madalla käyttöönoton kynnystä

Laatu tarkoittaa myös hyvää saavutettavuutta. Rajapinnan kohdalla sillä tarkoitetaan sekä helppoa löydettävyyttä että käytettävyyttä. **Laadukkaan rajapinnan käytön oppii mahdollisimman nopeasti**. Hyvällä rajapinnalla on **hyvä ajantasainen dokumentaatio**, jonka löytää helposti. Hyvässä dokumentaatiossa on myös **runsaasti tapaus- ja koodiesimerkkejä rajapinnan hyödyntämisestä**. Muita keinoja parantaa kehittäjäkokemusta ovat muun muassa SDK:t, rajapintaluettelot, automatisoitu API-avainten luominen sekä **palautekanava rajapinnan omistajan ja kehittäjän välillä**. Palautekanavaksi suositellaan jotain avointa, viestit arkistoivaa foorumia. Käytä kehittäjäportaalia kokoamaan materiaali helposti saavutettavaksi, mielekkääksi kokonaisuudeksi.


## 4. Mittaa, opi palautteesta ja iteroi

Sitä saat, mitä mittaat. **Rajapinnan käytön mittaaminen on palautetta, josta kannattaa oppia jatkuvasti**. Palaute mahdollistaa iteraation, jolla tarkoitetaan **rajapinnan jatkuvaa kehittämistä pienin ja helposti hallittavin askelin**. Rajapinnan kehityksessä kannattaa pyrkiä yhteistyöhön asiakkaiden kanssa. Vain siten tiedät, mitä tarvitaan, etkä tee turhaa työtä.


## 5. Tee yhteistyötä muiden kanssa
Monella taholla voi olla samankaltaisia rajapintatarpeita. Ota selvää, voitteko kehittää rajapintaa yhdessä. Tee yhteistyötä myös kehittäjäyhteisön kanssa.

Rajapinnan takana oleva informaatio on harvoin täydellistä. Nopein tapa parantaa sen laatua on yhteisön antama apu ja palaute. Yhteisöt voivat auttaa myös luomalla koodiesimerkkejä, jotka puolestaan madaltavat käyttöönottokynnystä. Hyvien rajapintojen ympärille muodostuu elävä ja monipuolinen, kaikkia hyödyttävä ja auttava yhteisö.


## 6. Toteuta johdonmukaisesti

Rajapinnat tehdään johdonmukaisesti toteuttajasta ja toteutustavasta riippumatta. Käytetään samoja suunnittelumalleja, mutta jätetään liikkumatilaa. Kaiken kattava standardointi on mahdottomuus ja valtavan hidasta, mutta pyritään siihen että rajapinnat toimivat yhdenmukaisesti. Julkisen sektorin avointen rajapintojen sisältö tulee tarjota yhden lisenssin alla. Myös rajapinnan käyttöehdoissa pyritään yhdenmukaisuuteen. Käytä kansainvälisiä standardeja aina kun mahdollista. Standardit auttavat harmonisoinnissa ja helpottavat hyödyntämistä.


## 7. Tee tarkoituksenmukaisia rajapintoja
**Hyvä rajapinta vastaa tiettyyn tarpeeseen**. **Rajapinnalla on elinkaari** kuten muillakin palveluilla. Rajapinta suunnitellaan, toteutetaan, hyödynnetään ja poistetaan käytöstä. Rajapinta on osa tämän päivän käyttöliittymäsuunnittelua, jossa huomioidaan myös sovellukset ihmisten rinnalla. Rakenna tarkkaan rajattuja, käytännöllisiä ja helposti käyttöönotettavia rajapintoja.
