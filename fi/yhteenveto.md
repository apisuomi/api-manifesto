Tieto on nykyaikaisten palvelujen merkittävä raaka-aine. Maailman eniten arvoa tuottavat yritykset hyödyntävät tietoa tehokkaasti. Myös uudet liiketoimintamallit perustuvat yhä useammin tiedon tehokkaaseen hyödyntämiseen palveluprosesseissa. Suomen talouskasvua ja tuottavuutta on mahdollista auttaa edistämällä tiedon tehokasta hyödyntämistä sekä teknologian että lainsäädännön keinoin.

Ohjelmointirajapinta (Application programming interface, API) määrittelee, miten ohjelmisto tarjoaa tietoja tai palveluita sovelluksille tai muille tietojärjestelmille. Siinä missä graafinen selaimeen perustuva käyttöliittymä kuten esimerkiksi suomi.fi palvelee ihmisiä, koneluettava rajapinta palvelee järjestelmiä ja ohjelmistoja.

Uudet rajapintoihin perustuvat liiketoimintamallit korvaavat vanhoja. Rajapintojen avulla liiketoimintaekosysteemien skaalaus on kaikista tehokkainta ja sen seuraksena syntyy API-talous ('API Economy'). Silloin kun API:en tekemiseen käytetään julkista rahaa, niin on ajateltava myös liiketoimintamallia. Tulisi olla läsnä ajatus siitä, millaista liiketoimintamallia julkaistava API tukee. Jos liiketoimintamallia ei tunnisteta tai se on hyvin geneerinen, niin silloin on mietittävä uudemman kerran kannattaako API:n julkaisuun ja ylläpitoon laittaa rahaa, vai olisiko kyseinen raha hyödyllisemmin käytetty jossain muualla. Toisaalta voi aloittaa API:n tekemisen sillä, että kertoo aikeestaan ja katsoo onko mistään suunnasta vastakaikua, omasta piiristä voi olla hankala nähdä kaikkea potentiaalia.

Julkinen sektori ainakin pyrkii pienentämään kulujaan koko ajan. Tämä yhdistettynä rajapintojen laajaan hyödyntämiseen avaa yksityiselle sektorille uusia mahdollisuuksia osallistua julkisen sektorin palvelutuotantoon. Suomessa julkisen sektorin "Once Only" periaatetta ei voida kustannustehokkaasti soveltaa ilman laadukkaita rajapintoja.
